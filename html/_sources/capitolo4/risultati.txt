Il risultato conseguito
=======================

Il nostro obiettivo è stato progettare e sviluppare un software di supporto
alla creazione della sezione ritmica di una composizione musicale tenendo ben
presenti le esigenze e le competenze del musicista.

La materia prima su cui tale applicazione lavora sono i **pattern**, ossia le
parti ritmiche. Il primo passo del nostro lavoro è quindi stato quello di
selezionare e categorizzare i generi musicali in modo opportuno, nonché
produrre i relativi pattern con l'ausilio di un batterista umano, in modo da
preservare il *timing* e il *feel* del musicista scelto, per offrire la
massima autenticità possibile all'utente dell'applicazione.

Abbiamo suddividiso i pattern in **tipi** seguendo la classica struttura
ritmica di una canzone: *intro*, *groove*, *fill* e *outro*. Abbiamo raccolto
in **song** i pattern che si prestassero ad essere eseguiti nella medesima
composizione rispettando una logica di genere e gusto. Abbiamo quindi
costruito una interfaccia utente che rende possibile scegliere un song,
selezionarne i pattern per tipo e comporli nel rispetto della struttura
ritmica che abbiamo definito. In questo modo l'utente sceglie con semplicità
collezioni di pattern che risultano già ben abbinati, ma ha la libertà di
comporli a suo piacimento.

Con lo scopo di preservare l'*autenticità* dell'esecuzione del musicista
autore dei pattern li abbiamo memorizzati dopo un processo di post-produzione
il meno invasivo possibile. D'altro canto, per aumentare la possibilità di
personalizzazione, abbiamo dotato il software di funzioni che trasformano i
pattern effettuando dei cambiamenti a livello di tempo (quantizzazione e
swing) e a livello di intensità. Il software adotta un simile compromesso tra
la fedeltà ai pattern originali (che comprende la garanzia di andare "a
tempo") e la libertà espressiva dell'utente consentendogli di cambiare tra un
pattern e l'altro solo al cadere del prossimo beat (unità di tempo della
misura) o alla misura.

In fine, considerando che questa applicazione potrebbe essere integrata in un
contesto più ampio, assieme ad altri strumenti dello stesso tipo, e il suo
sviluppo sarà soggetto ad una prosecuzione (con particolare riguardo
all'interfaccia utente), uno dei requisiti di progetto è stato quello di
modularizzare ed organizzare il codice in modo da facilitare questi passi
successivi. Questa esigenza è stata soddisfatta, tra l'altro, tramite
l'utilizzo di strumenti di supporto allo sviluppo che hanno consentito di
scrivere il codice in modo ben organizzato, modulare e documentato.
